Krzysztof Niesporek (ur. w 1950 w Katowicach, zm. 15 marca 2016 w Katowicach)[1] – polski artysta fotograf, członek Okręgu Śląskiego Związku Polskich Artystów Fotografików[2]. Członek Klubu Artystycznej Fotografii w Katowicach[3]. Wykładowca Szkoły Fotografii Fotoedukacja[3].

Działalność
Krzysztof Niesporek jest absolwentem Technikum Fototechnicznego w Katowicach – Piotrowicach. Od 1971 roku (po śmierci ojca) prowadził zakład fotograficzny, działający nieprzerwanie w katowickim Nikiszowcu jako rodzinna firma – założona przez Augustyna Niesporka (dziadka) w 1919 roku[4][3][5][6][7]. W 1974 roku uzyskał tytuł mistrza fotografii[8]. Był członkiem Klubu Artystycznej Fotografii w Katowicach, gdzie pełnił funkcję członka zarządu i w czasie późniejszym funkcję przewodniczącego zarządu. Był członkiem Krajowego Cechu Fotografów w Katowicach[9]. Był współpracownikiem TVP3 Katowice[10][11] i wykładowcą w Policealnej Szkole Fotograficznej Fotoedukacja w Katowicach – Piotrowicach (pracownia fotografii portretowej i studyjnej)[8]. Prowadził warsztaty fotograficzne[12][13]. Był wiceprezesem Stowarzyszenia Fotografów Polskich[12].

Krzysztof Niesporek jest autorem i współautorem wielu wystaw fotograficznych[14][15][16][17][18]; indywidualnych i zbiorowych. Był autorem zdjęć niepełnosprawnych modelek – do kalendarza Caritasu na rok 2004[19]. W 2006 roku został przyjęty w poczet członków Oddziału Śląskiego Związku Polskich Artystów Fotografików[2].

Zmarł 15 marca 2016 roku w Katowicach, pochowany 19 marca na cmentarzu w Katowicach – Panewnikach[20][21][22].