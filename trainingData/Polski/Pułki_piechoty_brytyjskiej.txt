Najstarszy brytyjski pułk piechoty utworzył w 1633 roku Karol I Stuart. Stała armia brytyjska jest w dużym stopniu dziełem Cromwella, dlatego nie nosi ona przymiotnika „Royal”, jak flota - Royal Navy. Oliver Cromwell zaczął ubierać piechurów w słynne czerwone kurtki (red coats - tak też byli potocznie nazywani sami żołnierze), które brytyjscy piechurzy nosili aż do połowy XIX wieku. Wiele pułków stworzono w 1685, w reakcji na rebelię Monmoutha. Do 1751 roku pułki nosiły nazwy pochodzące od nazwiska aktualnego dowódca. W 1751 zaczęto je numerować. W 1782 do numerów dodano nazwę hrabstwa, z którego rekrutują żołnierzy. W 1757 roku zlikwidowano pułki 50 i 52 co spowodowało, że dotychczasowe pułki 52 i 53 przejęły ich numerację, stając się 50. i 51. i w rezultacie wszystkie pułki o numerze wyższym niż 51 straciły po dwie cyfry.

Na początku XVIII wieku brytyjska stała armia liczyła około 26 000 żołnierzy. Było to niewiele w porównaniu z np. Austria (ok. 150 000 żołnierzy w tym czasie) czy Francją (ok. 200 000 żołnierzy w tym czasie). W przypadku wojny zaciągało się nowych. W czasie wojny o sukcesję hiszpańską ich liczba sięgała 55.000. W czasie wojny siedmioletniej było ich przeciętnie około 65.000. Zdolności mobilizacyjne były duże, o czym może świadczyć fakt, że przez szeregi armii brytyjskiej walczącej z buntownikami amerykańskimi (1776–1783) przewinęło się około 160 000 żołnierzy.

Często rekrutowano wśród pijaków czy nawet przestępców więc armia mimo swego ogromnego męstwa nie cieszyła się (poza kadrą oficerska) wielkim mirem wśród społeczeństwa. W czasie amerykańskiej wojny o niepodległość Brytyjczycy wygrali 70% bitew, a i wcześniej zwykle triumfowali nad przeciwnikiem nawet silniejszym liczebnie. Ciągle brakowało jednak należytej infrastruktury armijnej. Pod koniec wieku XVIII Henry Shrapnel wymyślił granat odłamkowy nazwany do dziś na jego cześć szrapnelem.

Kolejne wielkie reformy wojskowe miały miejsce w 1881 roku. Odtąd stale zwiększano liczbę batalionów w wielu pułkach.

Pułki piechoty brytyjskiej
1 Pułk Piechoty
Najstarszy pułk w armii brytyjskiej. Założył go w 1633 sir John Hepburn na mocy edyktu Karola I Stuarta. Nosił wówczas nazwę Royal Regiment of Foot. Od 1751 przemianowany na 1 Pułk Piechoty. Żołnierze pułku walczyli w drugiej połowie XVII wieku przeciw Holendrom. Brali udział w wielkich bitwach XVIII wieku; pod Schellenberg i Blenheim (1704), Ramillies (1706), Oudenarde (1708) Malplaquet (1709), Fontenoy (1745), Culloden (1746). Brał udział w wyprawie na Puerto Bello (1740). W czasie wojny siedmioletniej (1756-1763) służył w Ameryce.