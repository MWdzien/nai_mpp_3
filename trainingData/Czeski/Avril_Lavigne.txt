Avril Ramona Lavigne (* 27. září 1984 Belleville, Ontario, Kanada) je kanadská zpěvačka, osmkrát nominovaná na cenu Grammy. V roce 2006 byla zařazena časopisem Canadian Business Magazine na sedmou příčku žebříčku nejvlivnějších Kanaďanů v Hollywoodu.

Dětství
Narodila se v Belleville v Ontariu v Kanadě manželům Judith-Rosanne „Judy“ (rozené Loshaw) a Jean-Claudeovi Lavigneovým. Jméno Avril vybral její otec, který je po své matce francouzského původu, podle francouzského slova pro duben – avril.[1] Lavigne má ještě staršího bratra Matthewa a mladší sestru Michelle.[2] Se zpěvem začala velmi brzy, už ve dvou letech zpívala s matkou kostelní písně. Když jí bylo pět, přestěhovala se rodina do města Napanee.[1] Ačkoli jsou její rodiče francouzského původu, ona sama dlouho francouzsky neuměla. Následně absolvovala lekce francouzštiny a přestěhovala se na pár dní do Paříže.[3]

V roce 1998 vyhrála rozhlasovou soutěž,[4] kde byla hlavní cenou možnost zazpívat si s Shaniou Twain. Na jejím koncertě v Corel Centre (nyní Scotiabank Place) v Ottawě pak zazpívala píseň „What Made You Say That?“.[1][5]

Během svého vystupování s Lennox Community Theatre upoutala pozornost místního folkového zpěváka Steva Medda (příbuzný vlivného kanadského novináře Bena Medda), který ji pak pozval, aby se s ním podílela na písni „Touch the Sky“ na jeho albu Quinte Spirit (vyšlo 1999). Na jeho dalším albu My Window to You, které vyšlo rok nato, pak Avril zazpívala písně „Temple of Life“ a „Two Rivers“.

Když zpívala coververze country písní v knihkupectví v Kingstonu v Ontariu, všiml si jejího potenciálu manažer Cliff Fabri, který pak poslal její videa z domácích vystoupení několika vlivným lidem z hudebního průmyslu. Mark Jowett, spoluzakladatel kanadské manažerské firmy Nettwerk, byl jednou z oněch vlivných osob a Avriliny karaoke nahrávky pořízené ve sklepě se mu zalíbily. Domluvil jí proto spolupráci s manažerem Peterem Zizzo, s nímž pak pracovala v létě 2000 v New Yorku a napsala zde song „Why?“. Při dalším pobytu v New Yorku si jí všimla společnost Arista Records a podepsala s ní smlouvu. Už jako šestnáctiletá tak dostala příležitost pracovat na svém prvním albu.[1][5]

Hudební kariéra
ikona
Tato část článku potřebuje úpravy.
Můžete Wikipedii pomoci tím, že ji vylepšíte. Jak by měly články vypadat, popisují stránky Vzhled a styl, Encyklopedický styl a Odkazy.
Let Go (2002–2003)
Album Let Go vyšlo 4. července 2002 a umístilo se na druhém místě v americkém žebříčku Billboard a na prvním místě v žebříčcích v Austrálii, Kanadě a Velké Británii. To z ní učinilo nejmladší sólovou umělkyni, které se něco takového v Británii povedlo.[6] (V roce 2003 její rekord překonala Joss Stone.) Již měsíc po vydání bylo album multiplatinové, o dva týdny později trojnásobně platinové a po šesti měsících dokonce čtyřnásobně platinové. Celosvětově se ho prodalo 16 milionů kusů.[7]