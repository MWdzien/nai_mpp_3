Edel Margareta Enrica Els Høst Saunte (13. marts 1904 i Næstved – 22. november 1991 i Helsingør) var en dansk jurist, kvindesagsforkæmper og socialdemokratisk politiker.

Saunte blev student fra Sortedam Gymnasium i 1922 og cand.jur. fra Københavns Universitet i 1925. Allerede i studietiden blev hun engageret i Dansk Kvindesamfund. Hendes engagement blev ikke mindre af, at hun selv oplevede diskrimination på baggrund af sit køn – først da hun som vikar ved Københavns Byret fik at vide, at hun aldrig ville blive fastansat her og derefter da hun blev afskediget fra sit job som sekretær i Ministeriet for Offentlige Arbejder fordi hun var gravid. Efterfølgende blev hun ansat som fuldmægtig i et advokatfirma, og i 1934 fik hun som den tredje kvinde i landet bestalling som landsretssagfører. Hun blev formand for Dansk Kvindesamfund i 1936, sad til 1941 og blev medlem af Københavns Borgerrepræsentation for Socialdemokratiet i 1937. I 1939 etablerede hun sammen med sin partifælle tidligere landstingsmedlem Ingeborg Hansen egen advokatvirksomhed med speciale i skilsmissesager og anden familieret.

I 1946 blev hun rådmand for Magistratens 3. afdeling og året efter valgt til Folketinget, hvor hun sad til hun i 1962 blev Københavns Kommunes første kvindelige borgmester. Hun havde som borgmester for Magistratens 2. afdeling ansvaret for sundhedsvæsenet i byen og for kommunens beboelsesejendomme. Ved samme lejlighed nedlagde hun sin advokatvirksomhed. Hun var borgmester frem til 1974[1] og var efterfølgende medlem af flere råd, nævn og kommissioner, bl.a. var hun den første formand for Dansk Sygehusinstitut 1974-1978. I 1965 blev hun formand for Kvindekommissionen, der også talte partifællen Karen Dahlerup.

Edel Saunte var gift med komponisten Erik Fiehn. Hun er begravet på Frederiksberg Ældre Kirkegård.